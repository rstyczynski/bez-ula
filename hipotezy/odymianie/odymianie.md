# Opad dręcza jako wynik odymiania

Podzbiór znanych metod walki z dręczem polega na odymianiu rodziny np. oparami kwasu szczawiowego, ale także spalając różne tzw. "pastylki" np. Apiwarol. Zastanawia mnie w jakim stopniu w trakcie odymiania dręcz opada w wyniku działania samego czynnika głównego tj. organicznego kwasu szczawiowego, czy tez amitrazy, a w jakim w wyniku czynników towarzyszących:

1. pobudzenia pszczół znajdujących się w stresie odymienia,
2. niższej odporności dręcza na stężenie CO2, oraz
3. niższej odporności dręcza na podwyższoną temperaturę.

Internującym jest świadectwo części pszczelarzy, że polimerowe "paski" z trucizną nie działają zbyt skutecznie, ale na tej samej rodzinie działa odymianie tą samą trucizną podaną w formie spalania pastylki Apiwarolu, a to prowadzi do hipotezy postawionej w tekście. Zaznaczę, że pastylka Apiwarolu zbudowana jest w 99% z substancji organicznych w tym mączki drzewnej. Interesującym jest także doświadczenie części pszczelarzy na temat elektrycznych tj. zewnętrznych prażników Apiwarolu, których skuteczność jest ograniczona. To także prowadzi do potwierdzenia hipotezy tego tekstu, z uwagi na ograniczenie wpływu temperatury żarzenia pastylki na temperaturę wewnątrz ula.

Zastanówmy się nad każdym z czynników - od końca.

## Temperatura

Leczenie temperaturą jest faktem. Badania i rozwój metody prowadzili Rosjanie, Niemcy, a przenikło to do praktyki m.in. słowackiej i amerykańskiej. Podniesienie temperatury ula do nieco wyższej niż 40°C powoduje opad dręcza. Temperatura zabija także dręcza w zasklepieniu, ale to zagadnienie wychodzi poza ramy tej notki.

Skrupulatne podsumowanie tematu podaje R.Olivier, 2021 "A Test of Thermal Treatment for Varroa". Randy wspomina także o wprowadzeniu do ula gorącej pary wodnej, co jest z zgodne z moimi wnioskami, gdyż proces spalania substancji organicznych (kwas, mączka drzewna) to w dużej mierze gorąca para wodna. Jaka jest temperatura gazów i o ile podnosi się temperatura w ulu? Nie wiem. Ale łatwo to sprawdzić.

## Dwutlenek węgla

Dwutlenek węgla nie jest spotykany w bezpośredniej formie jako czynnik walki z dręczem, jest jednak stosowany w jednej z metod do pomiaru poziomu zadręczenia, obok metody alkoholowej oraz cukrowej. Pośrednio wykazuje to, że CO2 jest czynnikiem opadu dręcza.

W trakcie odymiania produktami spalania substancji organicznych, de facto wprowadzamy do ula CO2, w ilości znaczącej. Jest to w/g równań chemicznych (molowych) około 30% produkowanych gazów. Nie oznacza to oczywiście, że tyle wyniesie stężenie CO2 w ulu z uwago na kubaturę ula, którego powietrze mieszane jest z produktami gazowymi spalania czynnika leczniczego. Na stężenie CO2 wpływają także czynniki wentylacyjne, domknięcie wylotka oraz aktywność pszczół.

Jak to się przekłada na praktyczne stężenie CO2 w ulu? Nie mam pojęcia i jest to trudno sprawdzić bez aparatury pomiarowej, albo innej metody pomiarowej czy to chemicznej czy biologicznej. Jest jednak bezdyskusyjnym, ze produktem spalania kwasu szczawiowego, czy tez pastylki Apiwarolu jest dwutlenek węgla.

Badanie temperatury oraz wentylacji oraz wynikowego wzrostu stężenia CO2 zbadał i udokumentował Kozak, Currie, 2011 "Laboratory study on the effects...". 

## Pobudzenie pszczół

Spalanie 1g kwasu szczawiowego trwa minutę, wiórów drewnianych tj. pastylki Apiwarolu kilka minut, a wykonywane jest to przy zamkniętym lub zmniejszonym wylotku, co ogranicza wentylację ula. Co robi pszczoła gdy pojawia się dym tj. zbliża się pożar? Z jednej strony pszczoły szykują się do ewakuacji i podobno objadają się miodem, z drugiej zaczynają wentylować ul. Powoduje to wzmożony ruch w ulu, a także wzmożone poruszanie skrzydełkami. Mamy w ulu istny harmider! W tym harmidrze dręcz opada z pszczół.

## Doświadczenie pszczelarzy

Ciekawostką jest również zjawisko o którym powiedział mi jeden z rozmówców - podobno dręcz opada w trakcie przewożenia rodzin na wziątek. Ule w trakcie transportu są zamknięte, co zmniejsza wentylację, a drgania niewątpliwie wzbudzają niepokój. Mamy więc sytuację podobną do odymiania: wzrost pary wodnej, wzrost CO2, stres, wentylacja, etc.

## Hipoteza

Podsumowując stawiam hipotezę, że odymianie w wyniku spalania substancji organicznych powoduje podniesienie temperatury oraz CO2, a czynniki te wpływają negatywnie na dręcza, który w wyniku wzmożonego ruchu pszczół - opada.

Czynniki lecznicze takie czy inne są dodatkiem do tego procesu, osłabiając dręcza, który w wyniku wzmożonego ruchu pszczół - odpada niczym jeździec z siodła spanikowanego rumaka.

## Weryfikacja

### Apiwarol bez amitrazy

Weryfikacja hipotezy oparta jest na czynnościach wykonywanych przy spalaniu pastylki Apiwarol, wymaga jednak posiadania pastylki bez amitrazy. Osoby przygotowujące pastylki samodzielnie posiadają takowe.

### Postępowanie

Proszę postępować identycznie jak przy normalnej aplikacji tj. zdjąć nadstawki, uszczelnić ul, etc. jednak zastosować pastylkę bez amitrazy, co spowoduje jedynie odymienie ula tj. podniesienie w nim temperatury, oraz stęzenia CO2.

### Pomiary

W trakcie zabiegu, jeżeli macie termometry z sondą na kabelku to proszę o sprawdzenie temperatury w ulu - tak co minutę - trzymając końcówkę pomiarową w środku środkowych plastrów. A także sprawdzenie temperatury na wyjściu pary wodnej.

Jeżeli potraficie dokonać pomiaru CO2 to byłoby to przełomowe. Proszę jadnak uważać, bo pomiar CO2 w stacjach pogodowych działa na zasadzie przenikalności świetlnej (IR) i w dymie raczej pokaże nieprawdę.

Po aplikacji proszę ocenić opad dręcza na posmarowanej tłuszczem dennicy. Jeżeli to możliwe to proszę ocenić ilość dręcza na pszczołach testem cukrowym czy też alkoholowym; tutaj fajnie byłoby mieć taki zapis przed zabiegiem i po nim.

## Podsumowanie

Zabieg powyższy nie zaszkodzi pszczołom, bo nie może - z uwagi na brak wprowadzania do ula substancji czynnej. Zasymuluje jedynie lekki pożar lasu, do czego pszczoły są genetycznie przygotowane. Zasymuluje takze odymianie Apiwarolem, jednak z efektem placebo.

Zaproponowane pomiary oraz koncepcja placebo uzupełnie dotychczasowe techniki stosowne w badaniach pszczelarskich z uwagi na zaadoptowanie technik badawczych z innych dziedzin nauki. Posiadanie pomiarów przy pastylce placebo pozwoli określić wpływ spalania czynnika głownego - amitrazy, jednocześnie eliminując jego wpływ. Finalnie dowiemy się czy temperatura, CO2 oraz para wodne wpływają na opad dręcza.

